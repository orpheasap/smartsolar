# smartsolar – Μια συσκευή για την καλύτερη διαχείριση του ηλιακού θερμοσίφωνα

Θα ασχοληθούμε με την αυτοματοποίηση του ηλιακού θερμοσίφωνα του σπιτιού μας, με σκοπό την μεγιστοποίηση της χρήσης του ζεστού νερού που παράγεται από αυτόν. 

Ο ηλιακός θερμοσίφωνας υπάρχει στα περισσότερα σπίτια στην Ελλάδα. Κάτι που λείπει όμως στις περισσότερες εγκαταστάσεις ηλιακών είναι μια ένδειξη για το αν έχουν ζεστό νερό. Αυτό έχει σαν αποτέλεσμα πολύ συχνά, ιδίως το χειμώνα, να ανάβουμε άσκοπα τον ηλεκτρικό θερμοσίφωνα επειδή δεν είμαστε σίγουροι αν υπάρχει αρκετό ζεστό νερό στον ηλιακό. Έτσι σπαταλάται πολύ ενέργεια. 

Η λύση που σκεφτήκαμε είναι να τοποθετήσουμε ένα θερμόμετρο που θα μετράει τη θερμοκρασία του νερού μέσα στον ηλιακό θερμοσίφωνα. Το θερμόμετρο θα συνδέεται με μια πλακέτα Raspberry Pi, η οποία θα καταγράφει τις τιμές και θα μπορεί να δείξει την τρέχουσα θερμοκρασία, την τάση αύξησης ή πτώσης καθώς και διαγράμματα προηγούμενων ημερών. Το Raspberry Pi θα είναι εξοπλισμένο με wifi και συνεπώς θα υπάρχει πρόσβαση σε αυτές τις πληροφορίες μέσω δικτύου. Θα κατασκευαστεί μια εφαρμογή για android (με AppInventor) που θα συνδέεται με το Raspberry Pi και θα παρουσιάζει όλες τις πληροφορίες στο χρήστη. Το Raspberry Pi και τα άλλα ηλεκτρονικά εξαρτήματα θα τοποθετηθούν σε ένα ειδικό κουτί, το οποίο θα σχεδιάσουμε σε CAD software και θα κατασκευάσουμε με 3D printer.

## Υλικά που θα χρησιμοποιήσουμε:
- Raspberry Pi Zero Wireless (16 €)
- Αισθητήρας θερμοκρασίας DS18B20 (2 €)
- Καλώδια, αντιστάσεις κλπ (~ 5  €)
- Power Supply 5V 2.5A - Raspberry Pi (10 €)

**Συνολικό κόστος: ~33 €**

## Εργαλεία και λογισμικό
- Βασικά εργαλεία (κατσαβίδι,πένσα,κόφτη…)
- Θερμικό κολλητήρι
- 3D Printer, Creality Ender 3 Pro, Open Source Hardware
- FreeCAD, Λογισμικό CAD Ανοιχτού Κώδικα
- AppInventor, Περιβάλλον προγραμματισμού εφαρμογών Android, Ανοιχτού Κώδικα
- Fritzing, Λογισμικό ανοιχτού κώδικα σχεδίασης ηλεκτρονικών κυκλωμάτων
